# Tutoriál

Vitaj! V tejto interaktívnej úlohe sa naučíš, ako približne fungujú počítače úplne od základov. Počítač má v sebe pamäť, kde si vie ukladať nejaké čísla, a procesor, ktorému vieme dávať inštrukcie, a procesor ich potom vykoná a niečo vypočíta s číslami v pamäti.

Inštrukcie v procesore vedia zvyčajne robiť iba tie najjednoduchšie veci: napríklad sčítavať a odčítavať. Všetko zložitejšie, čo už dnešné programovacie jazyky vedia samé od seba, treba poskladať z takýchto jednoduchých inštrukcií.

Keď chceme programovať tak, aby sme videli jednotlivé inštrukcie, používa sa na to jazyk, ktorý sa volá *assembler*, kde sú inštrukcie jednoducho napísané po jednom. Ten náš, ktorý používame v tejto úlohe, sa trochu líši od tých, ktoré sa používajú pri naozajstných počítačoch, ale myšlienka zostáva rovnaká.

## Pamäť

Pamäť počítača je v skutočnosti iba jeden dlhý zoznam buniek, pričom každá bunka obsahuje nejaké číslo. V tejto úlohe čísla musia byť od 0 do 1000. Bunky v pamäti sú očíslované, a týmto číslam hovoríme *adresy*. Pozor, ako je v informatike zvykom, čísluje sa nie od 1, ale od 0. Takže prvá bunka má adresu 0, ďalšia 1, a tak ďalej.

Pamäť môžeš upravovať tak, že klikneš na bunku a prepíšeš číslo v nej.

Ak nejaká inštrukcia číta z pamäte, daná bunka bude zvýraznená zelenou, ak do nej píše, tak bude zvýraznená modrou, a ak oboje, tak fialovou.

## Inštrukcie

Každá inštrukcia má nejaký názov (čo tá inštrukcia robí), a parametre, čo sú nejaké ďalšie údaje, ktoré k nej píšeme. Napríklad ak chceme na nejaké miesto v pamäti napísať nejaké konkrétne číslo, tak je na to inštrukcia `set`. Potrebujeme ale ešte vedieť, aké číslo a kam ho chceme napísať. Na to má inštrukcia dva parametre: prvý parameter je adresa, na ktorú chceme písať, a druhý parameter je číslo, ktoré tam chceme napísať.

Program sa píše tak, že na každý riadok sa napíše najprv názov inštrukcie, a za ňou medzerou oddelené parametre. Takže napríklad ak napíšeme `set 0 5`, tak sa na adresu 0 napíše číslo 5.

Môžeš si to vyskúšať! Do programu napíš tento jediný riadok a klikni na tlačítko "Spusti program". V pamäti by sa malo v prvej bunke objaviť číslo 5.

Obyčajne sa inštrukcie púšťajú po poradí, od začiatku programu až po koniec. Na to máme _počítadlo_ (alebo program counter), ktoré nám hovorí, na koľkej inštrukcii sa práve program nachádza, a pri spustení každej inštrukcie sa zväčší o 1. Niekedy ale potrebujeme spustiť inú časť programu, a preto chceme zmeniť počítadlo.

Na to si vieme v programe označiť nejaké miesta a dať im nejaké názvy. Takémuto názvu sa hovorí _label_. Napríklad povedzme, že chcem nazvať nejaké miesto v programe `qwerty`. Potom môžem napísať `label qwerty` a tento názov môžem použiť v iných inštrukciách. Napríklad `jump qwerty` spraví, že program skočí na miesto `qwerty`, teda nastaví počítadlo na toľký riadok, ktorý je označený labelom `qwerty`. Názvy si môžeš dávať také, aby ti hovorili, čo tá časť programu robí.

Tu je zoznam všetkých inštrukcií. Nemusíš sa ich naučiť hneď všetky naraz, v prvých úlohách bude treba iba tie základnejšie.

- set *adresa* *číslo* - napíše na adresu *adresa* číslo *číslo*
- copy *odkiaľ* *kam* - napíše na adresu *kam* číslo, ktoré je na adrese *odkiaľ*

- add *adresa1* *adresa2* *výsledok* - sčíta čísla na adresách *adresa1* a *adresa2* a napíše výsledok na adresu *výsledok*
- sub *adresa1* *adresa2* *výsledok* - to isté, ale odčítanie

_Pozor, parametre k sčítavaniu a odčítavaniu nie sú tie čísla, s ktorými počítame, ale adresy! Teda napríklad `add 1 2 3` nerobí `1 + 2`, ale sčíta **to čo je na adrese 1 a na adrese 2** a výsledok napíše na adresu 3._

- label *názov* - označíš riadok menom *názov*. V názve nemôže byť medzera (lebo tomu by počítač rozumel ako niekoľko oddelených názvov).
- jump *názov* - skoč na riadok kódu označený ako *názov*.
- eq *adresa1* *adresa2* *názov* - ak sa čísla na adresách *adresa1* a *adresa2* rovnajú, skoč na *názov*, inak pokračuj ďalej
- lt *adresa1* *adresa2* *názov* - ak je číslo na adrese *adresa1* menšie ako číslo na adrese *adresa2*, skoč na *názov*, inak pokračuj ďalej

- read *pointer* *výsledok* - Číslo uložené na adrese *pointer* nazvime X. Zapíš číslo na adrese X na adresu *výsledok*.
- write *pointer* *zdroj* - Číslo uložené na adrese *pointer* nazvime X. Zapíš číslo na adrese *zdroj* na adresu X.

Aby bol program prehľadnejší, medzi inštrukciami môžeš nechávať prázdne riadky, ktoré nerobia nič. Takisto môžeš písať komentáre, čo je nejaký text, ktorý tam chceš napísať pre seba, ale v programe ako keby nebol. Komentár začína znakom `#` a pokračuje až do konca riadku. Môžeš teda napísať niečo ako:

`add 0 17 1  # na 17-tke máme uloženú nejakú dôležitú vec čo sme spočítali predtým`

## Ovládanie

Klasicky na spustenie programu je "Spusti program". Ak však potrebuješ lepšiu kontrolu nad programom, máš nástroje ako "Krok","Vyčisti pamäť" alebo "Skoč na začiatok". Ak to ale chceš robiť, vždy pred tým ulož program - inak bude spustená staršia verzia.

## Úloha

Tak, a teraz si môžeš vyskúšať, či tomu rozumieš.

Na prejdenie tejto úlohy napíš program, ktorý zoberie číslo na adrese 0 a pripočíta k nemu 1. Výsledok zapíš na adresu 10.

Keď to budeš mať, klikni na "Otestuj program" a stránka ti povie, či tvoj program funguje správne.